# Bab 6

Dia masih ingat jika daripada novel Pahlawan Pasir Salak yang pernah dia baca semasa Tingkatan 2 dahulu mengatakan bahawa JWW Birch itu mati dibunuh ketika mana Dato Maharaja Lela tidak mahu turun menemuinya di pinggir sungai yang menyebabkan JWW Birch naik ke sungai. Tetapi dari apa yang dia nampak sekarang nampaknya sudah lain daripada apa yang dia ketahui. JWW Birch sememangnya tiada niat langsung untuk berjumpa dengan Dato Maharaja Lela di rumah penghulu Pasir Salak tersebut. Dia hanya menghantar utusan bahawa dia mahu berehat di pinggir sungai tersebut.

Dia masuk ke sungai daripada tepi akar banir yang berselirat secara perlahan-lahan. Setapak demi setapak dia berjalan. Tubuhnya hampir keseluruhan tengelam ke dalam sungai itu. Hanya tinggal paras hidung dan keatas. Dalam sungai itu juga dia memegang erat keris lok sembilan tersebut. Misinya hanya satu. Jika tidak dia membunuh Birch, dia terbunuh oleh askar Gurkha yang mengawal Birch itu.

Dato Maharaja Lela turun hampir ke tebing sungai, cukup dekat untuk bersemuka tetapi cukup jauh untuk mengelak dikatakan sebagai tunduk kepada Birch.
