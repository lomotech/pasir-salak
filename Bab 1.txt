# Bab 1

“Biar tumbang bertempur dari tegak bersimpuh! Maka saksikan wahai jin dan manusia sekaliannya, aku Lela Pandak Lam akan halau si penjajah Birch itu dengan apa cara sekalipun. Biarpun dengan cara bermandi darah”, kata Salim secara lantang seraya dihunus dijulang keris bersarung kayu berlian berhulu gading putih lok sembilan pusaka moyangnya ke udara di atas pentas dan disambut sorakkan beberapa pemuda di tepinya tanda bersetuju dengan apa yang dikata.

Dia sedang memegang watak Dato Maharaja Lela untuk pertandingan pementasan drama untuk Minggu Penghayatan Sejarah pada minggu hadapan. Dia cukup penuh jiwa dengan watak itu. Masakan tidak, dia memang punya darah orang Pasir Salak yang dibawa daripada datuk sebelah bapanya. Kalau ikutkan cerita dari mulut ke mulut, nenek moyangnya dahulu antara orang melayu Perak yang menentang penjajahan British sekitar zaman Dato Maharaja Lela.

Salim cukup hafal setiap satu kronologi sejarah di Perak bahkan kadang kala berdiskusi ilmiah dengan agak dalam tentang topik-topik sejarah di Perak dengan guru sejarahnya seperti apa rasionalnya Sultan Abdullah mentandatangani Perjanjian Pangkor kerana hanya mahu mengambil takhta daripada Sultan Ismail. Atau isu-isu kontroversi seperti apakah Ghee Hin dan Hai San itu disangga dibelakangnya oleh orang orang besar melayu Perak atau pun komunis daripada tanah besar China untuk mengaut hasil bijih timah di negeri itu daripada tangan British dengan kaedah diversion perlencongan atau deception penipuan.

“Telah kotor tangan Birch laknat itu dengan mencampuri hal hal kita, sedang dia tiada faham akan adat dan undang yang 99 kita selama ini. Bahkan seolah lebih tinggi akan dia yang rendah itu dari Baginda Sultan!”, bergema lagi suara Salim dalam babak yang mana sistem perhambaan tidak lagi oleh diteruskan oleh pemerintahan Birch.

“Telah kotor juga kaki Birch laknat itu dengan masuknya dia ke Balairong seri dengan tiada tanggal akan dia sepatunya. Celaka si penjajah yang tiada tinggi akan adab bahkan pada Baginda Sultan!”, sambungnya lagi.

Tamat latihan hari itu. Salim pulang ke rumah dengan berjalan kaki. Rumah dan sekolahnya tidak jauh. Sekira-kira 1 kilometer sahaja.