# Bab 2

<iframe src="https://open.spotify.com/embed/track/24im6Wk57cZdcwVJMl5iRq" width="300" height="380" frameborder="0" allowtransparency="true"></iframe>

Terliuk-liuk gerakkan api lampu kerosin sambil menhamburkan jelaga seraya cahayanya bermalap malap mengikut rentak tarian. Hanya cahaya itu yang memancar memenuhi segenap ruang surau kecil yang sedang dipenuhi oleh orang kampung yang mahu mencari secarik ilmu ketuhanan dari Sang Tua.

“Sebahagian dari tanda bersandar hati itu pada amal yakni yang zahir adalah kurangnya harap ketika mana berlaku kesalahan”, ujar Sang Tua yang sedang membuka kitab Hikam yang dikarang Ibn Atahillah al-Iskandari al-Shadhili sambil dikelilingi orang-orang kampung di surau kampung Pasir Salak. Sang Tua adalah guru agama yang diamanahkan oleh Dato Maharaja Lela untuk mengajar orang kampung beberapa bidang ilmu agama. Mengikut kisahnya Sang Tua itu pernah belajar hingga ke Mekah dan Madinah dan berguru dengan orang-orang yang hebat-hebat sebelum pulang semula ke Perak untuk berkongsi ilmu kepada masyarakat sekaliannya.

“Maka adalah terlebih penting dalam setiap buat lakunya kita ini mengikut sabda Sidnan Nabi adalah niat. Apa pun jika tiada betul niatnya maka tiada jugalah pahalanya, sedang pahalanya itu bergantung pada niat hatinya juga”, lalu dicicip sedikit kopi pekat yang tersedia sekadar membasahkan tekaknya.

“Dan adapun memperkasa dan menjaga agama dirinya dan keluarganya itu niat terpaling penting bagi kalian pada waktu ini, kerana telah datang pada kami satu berita, yang tiadalah baik pada agama mahupun orang Melayu sekaliannya. Akan berlaku nanti satu perjanjian, perjanjian yang boleh menggoncang atau menjual agama, syariat dan bangsa kalau lebih teruk. Agamamu kini dalam bahaya, maka peganglah kalian pada satu hadis dari Sidnan Nabi yang maksudnya, bila sampai satu zaman fitnah maka gigit agama kamu dengan gigi-gigi geraham. Maka ketahuilah, hampir sampai juga zaman itu kepada kamu”, ujarnya lagi.

“Adapun untuk orang awam seperi kita ini kukuhkan dahulu faham asas agamanya dengan lancarnya matan aqidatul awam yang dikarang guru kepada guru-guru kami yang mulia, Syeikh Ahmad Marzuki itu seperti lancarnya fatihah di hujung lidah. Selepas hafaz selancar itu maka barulah boleh dia masuk ke tingkat faham dan syarahnya. Dan janganlah pula kalian nanti berbanding-banding dan berbahas-bahas dengan ilmu yang ada itu kerana tiadalah faedah bagi mereka yang berniat belajar agama itu untuk berbahas dan menunjuk kepada manusia itu dialah yang terpaling hebat diantara mereka. Kerana seperti yang kita katakan tadi, jika tiada betul niatnya maka tiada jugalah pahalanya, sedang pahalanya itu bergantung pada niat hatinya juga” nasihatnya lagi.

Malam itu melewati beberapa lama sebelum kelas tersebut ditangguh oleh Sang Tua. Berlalu pergi orang kampung menuju ke rumah masing-masing dengan secebis ilmu di dada dan juga pucuk semangat yang kelak akan menjadi bara yang membakar jiwa untuk menegakkan agama, syariat dan juga bangsanya.